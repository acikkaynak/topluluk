# Konferans İyileştirme Önergesi - Çaylak Konuşmacı Oturumları

## Künye

Katılımcılar:
- Alperen Keleş

## Öneri

Bu yazı, bir konferans iyileştirme önergesi olarak çaylak konuşmacı oturumlarının konferanslara eklenmesi önerisini anlatmak için yazılmıştır.

Ana fikir, çaylak konuşmacıların konferanslarda konuşmacı olarak katılımının teşvik edilmesi ve arttırılmasıdır. Bu manada öneri 2 aşamalıdır.

1. Çaylak Konuşmacılar tarafından 3+3 dakikalık Mini Sunumların yapıldığı 1 saatlik bir oturum.
1. En beğenilen 2 sunumun orta uzunlukta 10+5 dakikalık versiyonlarının bulunduğu yarım saatlik bir ikincil oturum.

İlk oturumun amacı, amatör konuşmacıları sunum hazırlamak için teşvik etmek, kişilerin toplum önünde konuşma yapma korkularını kırmak iken, ikinci oturumun amacı hem hazırlanan sunumların daha özenli olması için konuşmacıları teşvik etmek, hem de konuşmacılara sunumlarının farklı uzunluktaki versiyonlarını hazırlama konusunda tecrübe kazandırarak sunumlarını kolayca farklı konferanslara/formatlara adapte edebilmelerini sağlamaktır.

### Çaylak Konuşmacı Kimdir
Bu zamana kadar çaylak konuşmacının kesin bir tanımını yapmadık. Tabii ki her konferans kendi tanımını yapabilir ve yapacaktır. Burada konferanslara örnek bir tanım yapalım.

> Çaylak Konuşmacı, profesyonel bir konferans ortamında 0, 1 ya da 2 konuşma yapmış herhangi bir kişi olarak nitelendirilebilir.
